# -*- mode: mandoku-view; -*-
#+TITLE: 雅頌正音
#+DATE: 2015-08-25 00:35:59.895632
#+PROPERTY: ID KR4h0094
#+PROPERTY: BASEEDITION WYG    
#+PROPERTY: JUAN 提要
<pb:KR4h0094_WYG_000-1a>¶
欽定四庫全書　　　　　集部八¶
　雅頌正音　　　　　　　總集類¶
　　提要¶
　　　　(臣/)等謹按雅頌正音五巻明劉仔肩編仔肩¶
　　　　字汝弼鄱陽人洪武初因薦應召至京集同¶
　　　　時之詩為此書上自公卿下至衲子凡五十¶
　　　　餘人而仔肩所作亦附焉用王逸徐陵芮挺¶
　　　　章例也所選之詩毎人寥寥數首葢是時諸¶
<pb:KR4h0094_WYG_000-1b>¶
　　　　人之集皆未成編隨得隨録故未能賅備然¶
　　　　明初諸家今無專集行世者頗藉以畧存梗¶
　　　　概其時武功初定文治方興仔肩擬之雅頌¶
　　　　固未免溢美要其舂容諧婉雍雍乎開國之¶
　　　　音存之亦足以見明初之風氣也此本猶洪¶
　　　　武時舊刻歲久刓敝頗有糢糊佚脱之處無¶
　　　　别本可校今悉姑仍其舊焉乾隆四十六年¶
　　　　十一月恭校上¶
<pb:KR4h0094_WYG_000-2a>¶
　　　　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　　　　總　校　官　(臣/)　陸　費　墀¶
#+PROPERTY: JUAN 原序
<pb:KR4h0094_WYG_000-3a>¶
雅頌正音原序¶
雅頌正音者鄱陽劉仔肩之所集也其曰雅頌者何雅¶
則燕饗㑹朝之樂歌頌則美盛徳告成功於神明者也¶
今詩之體與雅頌不同矣猶襲其名者何體不同也而¶
曰賦曰比曰興者其有不同乎同矣而謂體不同者何¶
時有古今也時有古今也奈何今不得為古猶古不能¶
為今也今古雖不同人情之發也人聲之宣也人文之¶
成也則同而已矣然則曷為謂之同江河沼沚有不同¶
<pb:KR4h0094_WYG_000-3b>¶
也水則同陵巒岡阜有不同也土則同人動乎物有不¶
同也感則同趨其同而舍其異是之謂大同曷為知其¶
為大同期歸於道焉爾歸於道焉爾者何世之治聲之¶
和也聲之和也奈何天聲和於上地聲和於下人聲和¶
於中則體信達順至矣體信達順其亦有應乎曰有三¶
秀榮鳳鳥見龜龍出騶虞至嘉禾生何往而非應也應¶
則烏可已也烏可已則有作為雅頌被之絃歌薦之郊¶
廟者矣是集之作其殆權輿者歟洪武三年十二月十¶
<pb:KR4h0094_WYG_000-4a>¶
五日國子司業金華宋濓序¶
